Аги посли підійшли до стін міста,
З Кіша ішли до самого Уруку,
Хочуть війну йому оголосити.
Цар Гільгамеш ув Уруці збирає
Раду старійшин та їм мовить слово:

В нас колодязі малі,
В нас колодязі великі,
Треба нам їх вберегти,
Треба їх добудувати,
Ми здаватись не будем,
Чи ж не треба нам боротись?

Рада старійшин свою думку має
Так Гільгамешу відповідає:

В нас колодязі малі,
В нас колодязі великі,
Треба нам їх вберегти,
Треба їх добудувати,
Краще Кішу ми здамось,
Не будемо з ним боротись

Цар Гільгамеш спохмурнів, брови зсунув,
Їхні слова йому не до вподоби
Тихо Інанні промовив молитву,
Вдруге він вирішив мову тримати,
Молодь зібрав він і їм таке каже:

В нас колодязі малі,
В нас колодязі великі,
Треба нам їх вберегти,
Треба їх добудувати,
Ми здаватись не будем,
Чи ж не треба нам боротись?

Молодь так відповідає:

Ми царю допомагати
Будемо завзято й пильно,
Чи ж ослів ми лиш пасемо,
Що удару боїмося?
Ми здаватись не будемо,
Ми будемо воювати
Наш Урук - славетне місто,
Праця рук богів великих,
Храми там - небес дарунок,
Стіни - сильні та високі,
Звів палац сам Ан - бог неба
Гільгамеше, богам любий,
Ти - герой наш, ти є цар наш!
Ага прийде і вжахнеться,
Його військо невелике,
Люди там не витривалі,
З тилу військо розпадеться.

Цар Гільгамеш звеселів, усміхнувся,
Молоді мова йому до вподоби.
Кличе слугу Енкіду і звеляє:

Зброю війську наготуй
Хай згадають твої руки
Як тримати зброю в них.
Сяйво слави хай вернеться,
Прийде Ага під Урук,
Моє сяйво його вкриє,
Зір засліпиться його,
Думки сплутаються в нього.

Днів десяти, ні п'яти не минуло
Ага із військом прийшов до Уруку
Місто - оточене, стіни - в облозі,
Мислі змішалися в мешканців міста.
Цар Гільгамеш позбирав своє військо
Своїм звитяжцям таке мовить слово:

Хто відважний доброволець?
Хто із вас піде до Аги?

Вийшов один доброволець зі строю,
Це Бірхартура, між воїнів - старший,
Він зголосився і каже цареві:

Царю мій, піду туди
Зір засліпиться його,
Думки сплутаю його.

Вийшов з воріт старшина Бірхартура,
Миттю вхопили його, щойно вийшов,
Били його по тілу нещадно
Потім до Аги вели Бірхартуру,
З Агою він хотів говорити.
Вийшов тим часом на стіни Урука
Бронзовий сотник і глянув донизу.
Ага помітив його і питає:

Слухай, рабе, чи це - цар твій,
Що по стінах зараз ходить?

Бірхартура на це каже:

Ні, не цар він, це - не цар.
Ні, хіба ж такий мій цар?
Був би він царем моїм,
Звів би брови грізно він,
Мав би очі, як в бика,
З лазурита - борода,
В пальцях сила би була,

Він хіба б вже не скорив
Тисячу людей твоїх?
Він хіба би не підняв
Тисячу людей своїх?
Він би куряву хіба
Не здійняв на військо все?
Він хіба б не підкорив 
Всі народи, всіх людей?
Він хіба б стін міст чужих
Із землею не зрівняв? 
Він хіба б не зруйнував
Носи твоїх кораблів?
Він хіба б тебе не взяв,
З табору у свій полон?

Як Бірхартура завершив промову,
Били його знов по тілу нещадно.
Бронзовий сотник стояв ще не стінах,
Сам Гільгамеш теж до нього піднявся,
Молодь і старші стояли у сяйві,
Сяяла зброя в руках у звитяжців.
Вийшов слуга Енкіду з брами міста,
Цар Гільгамеш з мурів спостерігає.
Ага помітив його і питає: 

Слухай, рабе, чи це - цар твій,
Що по стінах зараз ходить?

Бірхартура ствердно мовив: 
Так, це - цар мій, так, це цар!

І все сталось саме так,
Як до того він казав:

Дійсно цар тоді скорив
Аги тисячу людей.
Дійсно він тоді підняв
Тисячу своїх людей.
Дійсно він тоді здійняв
Куряву на військо все.
Підкорив собі тоді
Всі народи, всіх людей.
Дійсно стіни міст чужих
Із землею порівняв.
Дійсно, кораблів носи
Він відтяв і зруйнував.
Дійсно, Агу взяв в полон
Прямо з табору в Урук.

Цар Гільгамеш, у полон взявши Агу, 
Мовив до Аги такими словами:

Ага - воїн, сотник мій,
Ага - війська мій наглядач,
Ага дав мені життя,
Ага дихання мені дав,
Ага прийняв втікача
У свої обійми щирі
Ага птаху дав зерно,
Що втікав і не мав сховку

Ага каже Гільгамешу:

Ваш Урук - славетне місто,
Праця рук богів великих,
Стіни - сильні та високі,
Звів палац сам Ан - бог неба
Гільгамеше, богам любий,
Ти - герой і цар Урука,
Сонця бог тобі дав серце
Добре і великодушне

Агу у Кіш відпущено було.
О, Гільгамеше, царю Урука:
Слава тобі! Хвала тобі добра! 
