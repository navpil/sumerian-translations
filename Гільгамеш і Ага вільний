Ґільґамеш і Аґа

А́ґи посли́ підійшли́ до стін мі́ста,
З Кіша ішли до самого Уруку,
Хочуть війну йому оголосити.
Цар Ґільґамеш ув Уруці збирає
Раду старійшин та їм промовляє,
слів добираючи дуже ретельно:

В на́с коло́дязі малі́,
В нас колодязі великі,
Треба нам їх вберегти,
Треба їх добудувати,
Ми здаватись не будем,
Чи ж не треба нам боротись?

Ра́да старі́йшин свою́ думку ма́є
Так Ґільґамешу відповідає:

В на́с коло́дязі малі́,
В нас колодязі великі,
Треба нам їх вберегти,
Треба їх добудувати,
Краще Кішу ми здамось,
Не будемо з ним боротись

Ца́р Ґільґаме́ш спохмурні́в, брови зсу́нув,
Їхні слова йому не до вподоби
Тихо Інанні промовив молитву,
Вдруге він вирішив мову тримати,
Молодь зібрав він і їм таке каже,
слів добираючи дуже ретельно:

В на́с коло́дязі малі́,
В нас колодязі великі,
Треба нам їх вберегти,
Треба їх добудувати,
Ми здаватись не будем,
Чи ж не треба нам боротись?

Молодь так відповідає:

Ми царю допомагати
Будемо завзято й пильно,
Чи ж ослів ми лиш пасемо,
Що удару боїмося?
Ми здаватись не будемо,
Ми будемо воювати
Наш Урук - славетне місто,
Праця рук богів великих,
Храми там - небес дарунок,
Стіни - сильні та високі,
Звів палац сам Ан - бог неба
Ґільґамеше, богам любий,
Ти - герой наш, ти є цар наш!
Аґа прийде і вжахнеться,
Його військо невелике,
Люди там не витривалі,
З тилу військо розпадеться.

Ца́р Ґільґаме́ш звеселі́в, усміхну́вся,
Молоді мова йому до вподоби.
Кличе слугу Енкіду і звеляє:

Збро́ю ві́йську наготу́й
Хай згадають твої руки
Як тримати зброю в них.
Сяйво слави хай вернеться,
Прийде Аґа під Урук,
Моє сяйво його вкриє,
Зір засліпиться його,
Думки сплутаються в нього.

Дні́в десяти́, ні п'яти́ не мину́ло
Аґа із військом прийшов до Уруку
Місто - оточене, стіни - в облозі,
Мислі змішалися в мешканців міста.
Цар Ґільґамеш позбирав своє військо
Своїм звитяжцям таке мовить слово:

Хто́ відва́жний доброво́лець?
Хто із вас піде до Аґи?

Ви́йшов оди́н доброво́лець зі стро́ю,
Це Бірхартура, між воїнів - старший,
Він зголосився і каже цареві:

Ца́рю мі́й, піду́ туди́,
Погово́рю я із ним,
Зір засліпиться його,
Думки сплутаю його.

Ви́йшов з ворі́т старшина́ Бірхарту́ра,
Миттю вхопили його, щойно вийшов,
Били по тілу усьому нещадно,
Потім до Аґи вели Бірхартуру,
З Аґою він захотів говорити.
Вийшов тим часом на стіни Урука
Бронзовий сотник і глянув донизу.
Аґа помітив його і питає:

Слу́хай, ра́бе, чи це - ца́р твій,
Що по стінах зараз ходить?

Бірхартура на це каже:

Ні, не цар він, це - не цар.
Ні, хіба ж такий мій цар?
Був би він царем моїм,
Звів би брови грізно він,
Мав би очі, як в бика,
З лазурита - борода,
В пальцях сила би була,

Він хіба б вже не скорив
Тисячу людей твоїх?
Він хіба би не підняв
Тисячу людей своїх?
Він би куряву хіба
Не здійняв на військо все?
Він хіба б не підкорив
Всі народи, всіх людей?
Він хіба б стін міст чужих
Із землею не зрівняв?
Він хіба б не зруйнував
Носи твоїх кораблів?
Він хіба б тебе не взяв,
З табору у свій полон?

Я́к Бірхарту́ра заве́ршив промо́ву,
Били його знов по тілу нещадно.
Бронзовий сотник стояв ще не стінах,
Сам Ґільґамеш теж до нього піднявся,
Молодь і старші стояли у сяйві,
Сяяла зброя в руках у звитяжців.
Вийшов слуга Енкіду з брами міста,
Цар Ґільґамеш з мурів спостерігає.
Аґа помітив його і питає:

Слу́хай, ра́бе, чи це - ца́р твій,
Що по стінах зараз ходить?

Бірхартура ствердно мовив:
Так, це - цар мій, так, це цар!

І все сталось саме так,
Як до того він казав:

Дійсно цар тоді скорив
Аґи тисячу людей.
Дійсно він тоді підняв
Тисячу своїх людей.
Дійсно він тоді здійняв
Куряву на військо все.
Підкорив собі тоді
Всі народи, всіх людей.
Дійсно стіни міст чужих
Із землею порівняв.
Дійсно, кораблів носи
Він відтяв і зруйнував.
Дійсно, Аґу взяв в полон
Прямо з табору в Урук.

Ца́р Ґільґаме́ш, у поло́н взявши А́ґу,
Мовив до Аґи такими словами:

А́ґа - во́їн, со́тник мі́й,
Аґа - війська мій наглядач,
Аґа дав мені життя,
Аґа дихання мені дав,
Аґа прийняв втікача
У свої обійми щирі
Аґа птаху дав зерно,
Що втікав і не мав сховку

Аґа каже Ґільґамешу:

Ваш Урук - славетне місто,
Праця рук богів великих,
Стіни - сильні та високі,
Звів палац сам Ан - бог неба
Ґільґамеше, богам любий,
Ти - герой і цар Урука,
Сонця бог тобі дав серце
Добре і великодушне

А́ґу у Кі́ш відпу́щено бу́ло.
О́, Ґільґаме́ше, ца́рю Уру́ка:
Сла́ва тобі́! Хвала́ тобі до́бра! 

